<h1>O mapach, kalendarzu oraz inżynierii wstecznej słów kilka</h1>

<p>Czas i przestrzeń. Ba, czasoprzestrzeń, a nawet podprzestrzeń. Nie zdawałem sobie sprawy, jakim skomplikowanym przedsięwzięciem będzie choćby zgrubne zgranie ze sobą wszystkich elementów. Nie na poziomie jednego tekstu – powiedzmy, że ten problem, także dzięki swoim betatesterom, mam ogarnięty.</p>

<p>Natomiast zachować wewnętrzną logikę i spójność, poruszając się w głębinach czasu i przestrzeni, no, to jest problem. Mapa, czyli jakaś geografia, zaczyna być problemem, kiedy się odkryje, że im dalej od Słońca, tym bardziej niepewne stają się odległości do gwiazd i relacje między nimi. Można rysować mapki, można robić inne rzeczy, ale finalnie – bardzo trudno jest ująć to w zrozumiały sposób w tekście.</p>

<p>A przestrzeń to tylko jeden z problemów, wcale nie największy, jak się okazało. Znacznie większym okazał się... kalendarz. Bo zrobić rozpiskę wydarzeń na rok czy dekadę – to jest możliwe, w sumie dosyć proste. Aby wytyczyć taką „mapę drogową” wydarzeń na całe wieki, trzeba się mocno nagimnastykować. Te wszystkie kryzysy, zmiany zaplanowane i pojawiające się znienacka... Poszalałem, mamy do dyspozycji kilka epok, będzie się działo. Jednak trzy długopisy i prawie cała ryza papieru oddały życie w walce o jakość. Cześć ich pamięci.</p>

<p>W dodatku musiałem uprawiać inżynierię wsteczną, skoro zacząłem od powieści dziejącej się niemal pod koniec tysiąclecia, a chciałbym jednak opisać parę wydarzeń z czasów wcześniejszych, istotnych dla wyjaśnienia, dlaczego bohaterowie „Skorpiona” trafili na planetę daleko od Ziemi, na skraj Galaktyki. Błogosławię zresztą tę intuicję, żeby nie komplikować sobie życia – na litość wszystkich bogów, gdyby akcja powieści działa się na Ziemi albo gdzieś blisko, pewno tej wstecznej inżynierii wcale nie dałoby się uruchomić, za dużo rzeczy zostałoby już powiedzianych. A tak, cóż, kolejne teksty będą odkrywać a to wojnę, a to wyścig do gwiazd bliższych czy dalszych, fazy rozwoju i regresu, jakieś miny, czasem niespodziewane bonusy... i mam nadzieję, że te wszystkie klocki z grubsza będą do siebie pasować.</p>

<p>No, ale żeby jednak nie było tak słodko – łatwiej zaplanować wydarzenia niż ludzi. Czyli jak w życiu: człowiek najsłabszym elementem. Politycznie to się na przestrzeni wieków dzieje, w kotle wrze, zmiany co chwila wyskakują na zewnątrz i której diablę nie zdoła wcisnąć z powrotem do kotła, ta się natychmiast instaluje. Za zmianami stoją ludzie. Wiadomo, że Krastowie, ale nie tylko. I teraz problem: no przecież nie rozpiszę sobie setek czy tysięcy osób z odrębnymi fiszkami życiorysów od chwili poczęcia do śmierci. Nie jestem Martinem, a zresztą i on się potknął, to cóż mówić o mnie...</p>

<p>A kiedy wynotowałem tych postaci tak z 50-80, to sam widzę, że na razie to mam ledwie zarys zarysu zarysu, istna tragedia niedostatków...</p>

<p>Próbując zmierzać do puenty, wymyślanie pojedynczych fabuł i światotworzenie na potrzeby JEDNEGO tekstu jest całkiem przyjemne. Próba zgrania kilku tekstów – to zaczyna być masochizm, forma samobiczowania się i włączenie generatora stresu. Próba stworzenia jakiegoś sensownego uniwersum rozpisanego na spore odległości i długi czas – nie, nie, tego nie należy robić, chyba że człowiek ma życie do zmarnowania. Zapewne gdzieś w połowie całego przedsięwzięcia (myślę, że przede mną widać kilka powieści i komplet palców na kończynach opowiadań) dorobię się w notatkach jednotomowej encyklopedii – takiej „Encyklopedii Krastów”.</p>

<p>Jedno jest więc pewne: skoro już na potrzeby uniwersum Domu Krastów tyle powymyślałem, to innego uniwersum pisać nie będę, przyjdzie mi żyć z tym, choćby je kochać i nienawidzić równocześnie :)</p>
